# Kutia

## Opis

Kutia to jedno z najbardziej popularnych dań wigilijnych. To połączenie pszenicy i maku z bakaliami, osłodzone miodem. Osobiście wolę, gdy w kutii przeważa ilość maku nad pszenicą. Przy jej przygotowaniu można poeksperymentować i dodać ulubione swoje dodatki. Mogą się w niej znaleźć różne owoce suszone. Można dodać także troszkę rumu lub likieru np. pomarańczowego dla zapachu.

**Porcje:** ok. 1,5 litra  
**Miara:** 1 szklanka = 250ml

## Składniki

- 150g maku (może być zmielony)
- ½ szklanki pszenicy na kutię (bez łusek)
- ½ szklanki miodu (lub więcej według uznania)
- 1 laska wanilii
- 130g orzechów, najlepiej mieszanych (= 1 szklanka)
- 60g posiekanych migdałów bez skórki (= ½ szklanki)
- 60g rodzynek (½ szklanki)
- 50g kandyzowanej skórki pomarańczowej
- 4 suszone figi
- mleko do sparzenia maku (ok. 500ml)

## Sposób przygotowania

1. Pszenicę na kutię wypłukać, zalać wodą i pozostawić na noc do napęcznienia.

2. Mak zalać gorącym mlekiem (trochę więcej mleka niż do przykrycia). Garnek z makiem i mlekiem przykryć talerzykiem i pozostawić do ostygnięcia (najlepiej też na noc).

3. Następnego dnia pszenicę odcedzić, zalać świeżą wodą i ugotować do miękkości. (Trwa to ok. 30 minut lub dłużej w zależności od ziaren. Pszenica po ugotowaniu powinna być miękka, ale nie rozgotowana). Odcedzić i ostudzić.

4. Mak odcedzić na sitku wyłożonym gazą lub ściereczką i dobrze odcisnąć. Jeśli jest nie zmielony należy go zmielić co najmniej dwukrotnie w maszynce do mielenia mięsa, używając sitka o drobnych oczkach. (Zmielony mak jest już gotowy po odciśnięciu do dalszego przygotowania).

5. Orzechy podprażyć na suchej patelni. Pozostawić do ostygnięcia, a następnie z orzechów laskowych ściągnąć skórkę pocierając je rękoma. (Nie musi być dokładnie. Ściągnąć tylko te skórki co łatwo odchodzą). Orzechy posiekać.

6. Laskę wanilii przekroić wzdłuż i za pomocą noża wyciągnąć ziarenka.

7. Do maku dodać miód, ziarenka z wanilii i wymieszać. Dodać posiekane orzechy, migdały, rodzynki, posiekaną skórkę pomarańczową i pokrojone na małe kawałki figi. Na końcu wmieszać pszenicę. W razie potrzeby dodać więcej miodu do smaku.

8. Kutię schłodzić w lodówce przed podaniem.

**Smacznego!**